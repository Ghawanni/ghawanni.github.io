---
tags: [إدارة منتجات,product experiments,إحصاء]
permalink: designing-product-experiments-pt1
excerpt: خلينا ندخل عالم إدارة المنتجات بهذه المقالة اللي تتكلم عن عمل مدير المنتجات وكيف ممكن تسخر اختبارات المنتجات عشان تفهم مستخدمي منتجك بشكل أدق وأفضل، وتتخذ قرارات مبنية على أسس سليمة.
header:
  overlay_image: /assets/images/covers/product-experiments-pt1.jpg
  overlay_filter: 0.5
---
ادارة المنتجات مهنة صعبة، بشكل أساسي لانك واحد من الاشخاص اللي يحدد ايش الشيء اللي لازم نحله كفريق وحيشكل نجاح الكبير. بالاضافة لكدا، واحد من اصعب مهام مدير المنتجات هي انه مو بس يحدد ايش المشاكل اللي لازم نحلها، لازم برضه يحدد بأي أولوية. العملية هذه اصعب واعقد مما يتوقع الكثير.

في هذه السلسلة، حنحاول نجاوب على الكثير من الاسئلة اللي تتعلق بادارة المنتجات؛ ولكن تمحور المقالات في هذه السلسلة حيكون عن الموضوع التالي:
> كمدير منتج، كيف أعرف ايش الموضوع اللي عملائي يبغوني أركز عليه وأحله بأسرع وقت؟ 🏃🏻‍♂️ 


والآن خلينا ندخل فالموضوع...

- [مقدمة 👋🏻](#مقدمة-)
  - [ايش يسوي مدير المنتجات](#ايش-يسوي-مدير-المنتجات)
  - [تركيزنا في هذه السلسلة](#تركيزنا-في-هذه-السلسلة)
- [ايش المشاكل المهمة بالنسبة لمنتجي؟ 🤔](#ايش-المشاكل-المهمة-بالنسبة-لمنتجي-)
  - [وجود Roadmap ممكن تعتمد عليه](#وجود-roadmap-ممكن-تعتمد-عليه)
- [كيف أطلع بحلول ذكية؟ 🧠](#كيف-أطلع-بحلول-ذكية-)
  - [بناء الفرضيات](#بناء-الفرضيات)
- [ما يكفي الحل الذكي، لازم تلاقي الحل السريع كمان 🚀](#ما-يكفي-الحل-الذكي-لازم-تلاقي-الحل-السريع-كمان-)
  - [كيف نبني MVP سهل التطبيق؟](#كيف-نبني-mvp-سهل-التطبيق)
  - [الخطوات اللي تمر فيها الفكرة للوصول للحل النهائي](#الخطوات-اللي-تمر-فيها-الفكرة-للوصول-للحل-النهائي)
- [كيف أحدد الأولويات؟ 🔢](#كيف-أحدد-الأولويات-)
  - [بعض اطر العمل اللي ممكن تساعدك (RICE)](#بعض-اطر-العمل-اللي-ممكن-تساعدك-rice)
    - [مثال تطبيقي](#مثال-تطبيقي)
  - [كيف أربط دا كله في عملي اليومي؟](#كيف-أربط-دا-كله-في-عملي-اليومي)
- [تحميسة للجزء الثاني: بناء اختبارات بطلة 🔥](#تحميسة-للجزء-الثاني-بناء-اختبارات-بطلة-)


# مقدمة 👋🏻
الاجابة على السؤال اللي فوق حيتطلب مننا نستكشف أكثر من جانب في ادارة المنتجات. من معرفة ايش المشاكل اللي موجودة في منتجنا، الى محاول التفكير في حلول وتجريبها.

الرحلة حتكون مثيرة للاهتمام ومثرية؛ لو عندك اي تعليق، تصحيح، اقتراح، او تعمق اكثر في الموضوع، لا تتردد في انك تتواصل معايا وحنسوي التغيير اللازم حتى تكون هذه المقالة مرجع لاي مدير منتجات، مهندس برمجيات، مدير مشاريع، او مؤسس حاب يتعمق اكثر في هذا المجال الرهيب.

والآن، وقبل ما ندخل في صلب الموضوع، خلينا نتفق على مسؤوليات مدير المنتجات.

## ايش يسوي مدير المنتجات
مدير المنتجات هو **المدير التنفيذي لمنتج**، وغالبا يكون هو افضل شخص يحدد كيف المنتج هذا حينجح، وايش الاشياء اللي لازم نعالجها حتى نوصل لهذا النجاح.

قد تختلف المهام من سياسة كيان لآخر، ومن حجم فريق لآخر. ولكن، فالغالب اطار عمل مدير المنتجات قريب من القائمة ادناه:
1. دراسة الحلول المطروحة في السوق، وتحديد نقاط القوة والضعف فيها
3. بناء استراتيجية المنتج على المدى الطويل (سنين)
4. بناء خارطة الطريق (Roadmap) على مدى اقصر (ربع/نصف سنوي)
5. كتابة الخواص والميزات اللي حتبنى في المنتج وتجربة المستخدم فيها بشكل Epics و User Stories
6. تحديد الألويات في الخواص اللي يبنيها الفريق وكيف يكون شكل الخاصية واستخدامها
7. بناء منتجات أولية (MVP) لاختبار فرضية معينة وأخذ قرار في بناء الخاصية من عدمه
8. تحليل البيانات الموجودة للمستخدمين، سواء بيانات تخص ملفات المستخدمين (Demographics) أو سلوكهم (Behavior) على المنتج

طبعا فيه بعض المسؤوليات فوق تكون على شخص آخر في الفريق بعض الاحيان (مثل محلل الأعمال) وفيه مسؤوليات اكثر قد لا تكون مذكورة هنا، ولكن بشكل عام لو احنا متفقين *(حتى لو بنسبة 70%)* في المهام اللي فوق حنكون في نفس الصورة في باقي السلسلة.

وبالحديث عن السلسلة، خلينا نشوف على ايش حنركز في باقي المقالات.

## تركيزنا في هذه السلسلة
في هذه السلسة حنغطي ونتعمق في جزء رئيس في مهنة ادارة المنتجات، واللي هو **بناء اختبارات (Product experiments) صحية**، يشكل هذا الموضوع جزء مو بسيط من مهام أي مدير منتجات؛ وبناء معرفة كافية في هذا الموضوع يقدر يكون **فيرق في نجاح منتج من فشله في السباق مع الوقت للوصول الى الـproduct-market fit.**

حندخل مع بعض في أشياء كثير، قبل بناء التجارب وبعده، هذه قائمة مختصرة للمواضيع اللي حنغطيها في السلسلة:
* كيف أعرف المشاكل اللي موجودة في منتجي؟ 
* كيف أحدد الحلول وأصيغها بشكل جيد ومفهوم؟
* كيف أتأكد اني انا وفريقي في نفس الصفحة طوال الوقت؟
* كيف اقدر اقنع فريقي بالفرضية اللي طلعت بيها؟
* كيف ابني تجربه منتج جيدة ممكن اوصل بيها لاستنتاج صحي؟
* كيف أختار العينة من المستخدمين اللي حيجربوا حلي الجديد؟
* كيف أعرف متى أوقف الاختبار وابدأ ابني المنتج؟
* ايش فيه وسائل او قنوات ممكن تساعدني على توصيل اختباراتي؟
* *...وغيره الكثير*

السلسة دسمة وحتكون باذن الله مفيدة، أخذت وقتي في المقدمة، فخلينا ندخل فالموضوع! 🚀

# ايش المشاكل المهمة بالنسبة لمنتجي؟ 🤔
اجابتك لسؤال "ايش أحل" هو متطلب أولي عشان تبني منتجك. الجواب على هذا السؤال قد يكون رحلة (وسلسلة) بحد ذاته. ولكن الافتراضي اللي حيكون موجود معانا هنا هو اننا نعرف ايش المشكلة الاساسية اللي بنحاول نحلها بوجود Roadmap واضح.

## وجود Roadmap ممكن تعتمد عليه
الخريطة هذه ضرورية، وضروري يكون الفريق كله فاهمها وفاهم المجال حقها من الطقطق للسلام عليكم. وعشان ابغانا نكون فريق واحد في هذه السلسلة، حندخل مع بعض في Roadmap كنا نتبعها في سكيلرز حأسويلك Onboarding مختصر يساعدك تفهم اللي بنسويه؛ وبكدا، نقدر نستخدم أمثلة تكون تحاكي الواقع ومو بس كلام ضحل قد لا تكون فائدته كبيرة.

في سكيلرز، منتجنا يسمح للشركات من **انشاء وظائف في مجال المبيعات؛** والهدف هو استخدام بيانات الوظيفة للقيام **بمطابقة** بين المطلوب في **الوظيفة** وقاعدة **بيانات المرشحين** الموجودة عندنا، مما يساعد على **ترشيح كفاءات** مناسبة للشاغر عند الشركة بشكل **سريع** (*بالتركيز على الخط الثخين*).

قاعدة بيانات المرشحين تتكون من مرشحين **سجلوا عندنا واخذوا اختبار** تحديد مستوى في مجال المبيعات أو **خريجين معسكر سكيلرز للمبيعات**.

روعة، الآن عندنا تصور عام عن اللي يسويه المنتج؛ خلينا نعتبر ان عندنا أكثر من شي نحاول نحسنه، ولكن من أهم المواضيع هو التالي:

📈 **زيادة عدد الترشيح (thumbs up) للكفاءات اللي يتم ترشيحهم للوظائف**. 📈

والآن، أتخيل كلنا عندنا نظرة عامة عن ايش الخدمة اللي يقدمها المنتج، وايش اهم شيء نحاول نحله في الفترة الحالية.

خلينا نشوف مع بعض كيف نقدر نطلع بحلول نقدر نطبقها سوا عشان نحل هذا التحدي.

# كيف أطلع بحلول ذكية؟ 🧠
معرفة المشكلة هو نص الحل، وبالنسبة لنا، المشكلة اللي بنحاول نحلها هي **زيادة نسبة الترشيح**.

أول سؤال لازم نسأله نفسنا هو: **احنا فين دحين؟**

وبعد ما شفنا قاعدة البيانات حقتنا لقينا ان **معدل الترشيح** من جميع المرشحين الموجودين على المنصة هو **%41.**

روعة، جاوبنا أول سؤال، الآن، لو ابغا احل الموضوع أحتاج أفكر بحلول كثيرة تساعدني على تحسين هذا الرقم.

وغير الحلول اللي تحسن الرقم، أحتاج يكون عندي **تصور عن مدى تحسن الرقم** هذا لكل حل مقترح؛ ومن تجربتي (*المحدودة*) أفضل الطرق اللي ممكن تساعدك على ذلك:
* تشوف أقرب سلوك ممكن تسقطه على هذا السلوك (مثلا: عدد الملفات اللي عرضت من قبل الشركات) - Proxy
* تدور على شركة تقدم شيء مشابه وتشوف لو عندهم أي منشورات عن هذا السلوك (أو ما يشابهه) - Benchmarking
* تسوي مقابلات مع بعض المستخدمين للنظام وتسألهم عن تجربتهم - User interviews
* تدور على بحث منشور أو تقرير (حتى لو من منطقة ثانية فالعالم او وقت قديم) وتستخدمه كنقطة بداية للمقارنة - Research

وفي الصورة أدناه، حبيت أضيف بعض المصادر اللي أستخدمها شخصيا لما أحاول أدور أرقام ممكن أستخدمها أثناء بحثي:
![alt text](../assets//images//Hypothesis%20(2).png)

خلينا نفترض اننا سوينا دراسة مقارنة للحلول مع شبكة توظيف ثانية (ZipRecruiter) ولقينا انه عندهم معدل الترشيح للكفاءات المقترحة في 2017 كان 54%. هذا يعطينا تصور جيد عن مدى التحسين الممكن اننا نوصله بحلول بسيطة بحكم ان هذا الرقم كان ممكن الوصول له بالتقنيات المتوفرة من سنين. 🙌🏻

وبعد ما جلسنا مع الفريق وبعض المستخدمين، قدرنا نطلع بأكثر من حل ممكن يساعدنا على زيادة الترشيحات. منها السهل تطبيقه، ومنها الأكثر تعقيدا، خلينا نستعرض بعض الحلول اللي طلعنا فيها نختار واحد منها عشان نكمل معاه الرحلة كاملة:
1. نزيد صعوبة اختبار دخول قاعدة بيانات سكيلرز، بحيث ان جودة المرشحين تكون أعلى
2. نجيب كفاءات من خارج قاعدة البيانات الحالية في حال كانوا مطابقين لاشتراطات الوظيفة (حتى ولو ما سجلوا وأختبروا بنفسهم)
3. نضيف اشعارات يومية للمستخدمين في حال ما شافوا قائمة الترشيح اللي جاتهم على الوظيفة
4. تحسين الطريقة اللي يتصفح فيها المستخدم الكفاءات المرشحة للوظيفة
   
هنا، عندنا اكثر من حل وكل واحد فيهم **يفترض ان المشكلة شيء مختلف.** فالجدول ادناه، حنراجع كل حل والسبب اللي يفترض انه اكبر مشكلة وبعض البيانات الاضافية اللي ممكن تخلينا ناخذ او نترك الحل ونتعمق فيه أكثر:


|الحل | المشكلة المتوقعة | بيانات/اسئلة إضافية مطلوبة | أجوبة افتراضية |
|---|---|---|---|
| نزيد صعوبة اختبار دخول قاعدة بيانات سكيلرز، بحيث ان جودة المرشحين تكون أعلى | جودة المرشحين غير مرضية | هل يرفض الكثير من المرشحين عند الوصول للمقابلة الوظيفية؟ | لا، وجدنا ان 15% من المرشحين اللي يوصلوا للمقابلة يتم رفضهم و 85% يوصلوا لمرحلة ارسال العرض
|نجيب كفاءات من خارج قاعدة البيانات الحالية في حال كانوا مطابقين لاشتراطات الوظيفة (حتى ولو ما سجلوا وأختبروا بنفسهم) | **عدد المرشحين في المنصة غير كافي** | هل عدد المرشحين في الوظائف كافي؟ | **لا**، 67% من الوظائف فيها اقل من 3 مرشحين بسبب ان الوظيفة لسيت وظيفة تقليدية ممكن اننا نطابق المرشحين لها بشكل سهل أو لها متطلبات خاصة|
| نضيف اشعارات يومية للمستخدمين في حال ما شافوا قائمة الترشيح اللي جاتهم على الوظيفة | الشركات ما يشوفوا المرشحين، مما ينتج في انهم يُتركوا في قائمة الترشيحات من غير تغذية راجعة | هل أغلبية المرشحين ما عليهم ردود؟ | لقينا ان 32% من المرشحين ما عليهم ردود، وشركاء التوظيف ما دخلوا المنصة بعد انشاء الوظيفة|
|تحسين الطريقة اللي يتصفح فيها المستخدم الكفاءات المرشحة للوظيفة | تجربة المستخدم سيئة، مما يؤدي الى ان المستخدم يخرج من قبل ما يعطي رأيه على جميع المرشحين | هل عندنا الكثير من المستخدمين اعطوا رأية على *جزء* من المرشحين؟ | لا، 12% من المستخدمين اعطى رأي على مرشح من غير ما يكمل القائمة كاملة|

> ⚠️ **الأرقام تخيّلية 100%،** الهدف تعليمي فقط. لكن حاولت انها تكون مقاربة للواقع بأكبر شكل ممكن. :) ⚠️

نقدر نشوف ان بعد بعض التحري، عرفنا ان الحلين الممكن تطبيقهم ويؤدوا الى نتائج جيدة هم **الحل رقم (2)** و**الحل رقم (3)**. والآن خلينا نبني فرضيات تساعدنا على تجربة بعض الحلول اللي ممكن تساعدنا في ايجاد أدلة مبدئية لكل حل.

في بقية السلسلة، **حأكمل بالحل رقم (2) فقط،** عشان يكون طول المقالة مقبول.

الهدف هنا كان تسليط الضوء على ان من الممكن جدا انك **تجد اكثر من حل قد يكون فعّال**. بالاضافة على **احتمالية ثبوت عدم فاعلية بعض الحلول بمجرد النظر الى بيانات أكثر** تثبت أو تنفي الحل بشكل سريع قد يختصر عليك الكثير من الوقت.

## بناء الفرضيات
بناء الفرضيات يعتبر خطوة حاسمة في عملية حل المشاكل وتحديد أفضل مسار للتحسين. الفرضية تسمح لك بتحديد ما تتوقع حدوثه عند إجراء تغيير معين، وتقديم تفسير واضح للأسباب وراء هذه التوقعات. عشان نضمن تجربة ناجحة، نحتاج نبني فرضيات قوية وواضحة تكون مبنية على البيانات المتاحة والفهم العميق للسلوكيات المحتملة.

الاطار اللي نقدر نعتمده لصياغة الفرضية هو التالي:

- **If [action/change]** - الإجراء أو التغيير المقترح.
- **Then [expected outcome]** - النتيجة المتوقعة بعد تنفيذ الإجراء.
- **Because [rationale/underlying assumption]** - السبب أو الافتراض الأساسي وراء توقع هذه النتيجة.

خلينا نأخذ الحل اللي اخترناه "*نجيب كفاءات من خارج قاعدة البيانات الحالية*" ونبني فرضية توضح كيف ممكن هذا الحل يساعد في تحسين النتائج.

**لو** نسمح للشركات بمطابقة مرشحين من خارج قاعدة البيانات،

**الناتج حيكون** زيادة في عدد الترشيحات (thumbs up) بنسبة  10%،

**بسبب أن** العديد من الوظائف تتطلب مهارات خاصة، وحاليا قاعدة بيانات المرشحين لا تغطي جميع المهارات المطلوبة، مما يجعل بعض الوظائف لا تحصل على ترشيحات كافية.

في هذه الفرضية، نحدد الإجراء اللي حنقوم به بوضوح، وهو إضافة مرشحين من خارج قاعدة البيانات. النتيجة المتوقعة هنا هي زيادة في عدد الترشيحات بنسبة 10%، وهي نسبة نقدر نتابعها بشكل مباشر بعد تنفيذ الحل. أما السبب فهو الافتراض أن النقص الحالي في الترشيحات يعود إلى عدم توفر مرشحين كافيين بمهارات مطابقة لبعض الوظائف، مما يجعلنا نعتقد أن الحل سيؤدي إلى النتيجة المرجوة.

أخترنا 10% عشان نعرف ان توجد فرصة تحسن على الأقل 13% استشهادا بالبحث اللي سويناه على ZipRecruiter.

الفرضية الجيدة تسهل علينا التركيز على البيانات والمقاييس اللي نحتاج نتابعها، وبدونها، من السهل نضيع في تجارب ما لها نتائج واضحة أو منطقية.

# ما يكفي الحل الذكي، لازم تلاقي الحل السريع كمان 🚀
بناء الحلول الذكية هو أساس لأي تقدم حقيقي، لكن إذا الحل الذكي يأخذ وقت طويل لتطبيقه، ممكن ما تستفيد من نتائجه في الوقت المناسب. هنا يدخل دور الحل السريع، اللي يركز على تقديم قيمة للعميل بأسرع وقت ممكن مع استمرار تحسين المنتج بناءً على هذه الفرضية.

## كيف نبني MVP سهل التطبيق؟
واحدة من أهم الطرق اللي تساعدك على إيصال الحل للعميل بسرعة هي تجربة الفكرة بأبسط طريقة ممكنة. كمدير منتج، من المهم يكون عندك القدرة على التفريق بين الحلول الكبيرة اللي تحتاج تخطيط طويل، وبين الحلول اللي ممكن تنفذها بشكل سريع وتشوف نتيجتها مباشرة. وهنا يدخل مفهوم الـ MVP (Minimum Viable Product)، وهو أبسط نسخة من المنتج أو الحل اللي تقدر تبنيها وتقدم من خلالها قيمة مبدئية.

الفكرة الرئيسية في بناء الـMVP هي التحقق من صحة الفرضية بأقل تكلفة وجهد ممكن. خلينا نستخدم الحل اللي اخترناه "نجيب كفاءات من خارج قاعدة البيانات الحالية" كمثال يكمل معانا.


## الخطوات اللي تمر فيها الفكرة للوصول للحل النهائي
هذه خطوات حتساعدنا نرتب افكارنا للوصول للـMVP للفرضية الموجودة معانا:

   * **التحديد الواضح للفرضية**: مثل ما سوينا في قسم "بناء الفرضيات"، لازم تكون الفرضية واضحة وتعتمد على بيانات متوفرة أو منطق قابل للتجربة.
   

فرضيتنا هنا:
إذا جبنا **مرشحين إضافيين من خارج قاعدة البيانات،** حنقدر نزيد عدد الكفاءات المطابقة للوظائف.
لأن هناك وظائف بشروط محددة جدا والتي تجعل عدد الكفاءات المتاحة في قاعدة بيانات سكيلرز الحالية قليل.


* **بناء الـMVP**: عشان نختبر فرضيتنا، ما نحتاج نبني نظام معقد او خاصية بكل تفاصيلها تجيب المرشحين من مصادر خارجية. ممكن نبدأ بحل سريع عن طريق:
  - جمع بيانات عن مرشحين من مصادر خارجية (مواقع توظيف أخرى مثلا).
  - ربط هذه البيانات مع النظام الحالي يدويًا أو باستخدام أدوات جاهزة بسيطة.
  - عرض هذه البيانات بجانب المرشحين الموجودين في قاعدة البيانات الداخلية، وتحديد الشركات اللي توافق على إضافة مرشحين من الخارج.

مثلا، نقدر نسوي Gallery view في Airtable ونرسلها كـ"قائمة اضافية" للشركات، ونشوف كيف يتفاعلوا معاها. او لو نقدر، نخلي فريقنا يختار مرشحين من مواقع خارجية ويدخلهم بشكل يدوي على قاعدة البيانات مما يسمح اننا نستخدمهم كأنهم مرشحين عاديين.


* **قياس النتائج**: بعد تطبيق الـMVP، نحتاج نراقب النتائج ونتأكد من أن الحل فعلاً بيزيد من الترشيحات. لو كانت النتائج إيجابية، نقدر نبدأ في بناء حل دائم وأكثر تعقيدًا.

لو كنت تتساءل: "طيب من فين تجيب البيانات هذه؟"، الجواب هو انها جزء لا يتجزأ من بناءك للـMVP. الهدف الرئيسي من الـMVP هو جمع البيانات عشان تقدر تاخذ قرار سليم مبني على أرقام بخصوص التعمق في الحل أو البحث عن بديل. لذلك، ضروري جدا انك تكون متأكد ان الأداة اللي تستخدمها لبناء الـMVP تسمح لك بجمع البيانات بشكل سهل وتحليلها.

الصورة التالية فيها بعض الأدوات اللي ممكن تفكر في استخدامها عشان تقدر تجمع وتدرس سلوك المستخدمين وتجاوبهم مع حلك السريع.
![alt text](../assets/images/Hypothesis.png)


* **تحسين الحل**: بناءً على ردود الفعل والبيانات، نقدر نطور النظام ونزيد من كفاءته. ممكن نحول العملية اليدوية إلى أوتوماتيكية، أو نوسع نطاق جلب المرشحين ليشمل مواقع توظيف أكثر.

فالغالب، ما يحتاج تؤتمت أي شيء ما يضيع وقت كثير على الفريق. خصوصا لو كان تبني هذه الخاصية طبيعي أو بطيء وممكن تتغير تفاصيل في الخاصية ما تنكشف الا من خلال التجربة اليدوية.



# كيف أحدد الأولويات؟ 🔢
تحديد الأولويات من أصعب وأهم القرارات اللي ياخذها مدير المنتج. لأنه إذا ما عرفت تحدد إيش المشكلة اللي تستحق إنك تركز عليها أولاً، فكل مجهوداتك وحلولك حتكون ضايعة في اتجاهات كثيرة بدون فائدة واضحة. تقدر تستخدم بعض الأطر (frameworks) لتحديد الأولويات بناءً على معايير واضحة تساعدك على اتخاذ القرار بطريقة عقلانية ومنطقية.


## بعض اطر العمل اللي ممكن تساعدك (RICE)
فيه أكثر من إطار عمل تقدر تعتمد عليه لتحديد الأولويات بناءً على عوامل مختلفة. واحد من الأطر الفعالة هو RICE framework. هذا الإطار يعتبر من أفضل الأدوات اللي تستخدمها لتحديد أولويات المهام أو الميزات اللي حتشتغل عليها في المنتج.

الإطار يعتمد على أربعة معايير رئيسية:

* **Reach (الوصول):** كم عدد الأشخاص اللي حيستفيدوا من الميزة أو الحل اللي حتقدمه؟
* **Impact (الأثر):** كم هو الأثر المحتمل للحل أو الميزة على المستخدمين؟ هل حيكون تأثيره كبير جدًا أم بسيط؟
* **Confidence (الثقة):** إلى أي مدى أنت واثق من أن هذا الحل حيعطي النتائج اللي تتوقعها؟ هذا العامل يساعدك على تقييم مدى اعتمادك على البيانات والمعلومات المتاحة.
* **Effort (الجهد):** كم من الوقت والموارد تحتاج عشان تطبق الحل أو الميزة؟ هذا العامل ضروري لتقييم الموارد اللي عندك والتأكد إنك تقدر تنجز المهمة بدون تضييع وقت أو مجهود كبيرين.

ونقدر نحسب الناتج النهائي بتطبيق المعادلة التالية:

![RICE_equation](../assets/images/RICE_equation.png)

### مثال تطبيقي
خلينا ناخذ بعض الحلول اللي طرحناها قبل ونجرب نستخدم RICE لتحديد الأولويات.

|الحل|Reach	|Impact	|Confidence|Effort|النتيجة النهائية|
|---|---|---|---|---|---|
|تحسين طريقة تصفح الكفاءات|	50 مستخدم|5|	20%|	10 أيام|	5
|إضافة إشعارات يومية للشركات|	15 مستخدم|	2	|80%|	2 أيام| 12
جلب كفاءات من خارج قاعدة البيانات|	20 مستخدم|	5|	100%|	2 أيام|	50

بناءً على الحسابات، نقدر نشوف أن الحل الخاص بجلب كفاءات من خارج قاعدة البيانات هو الحل اللي حيقدم أكبر أثر بأقل جهد، ويستحق أن يكون الأول في الأولويات.


## كيف أربط دا كله في عملي اليومي؟

تحديد الأولويات بناءً على أطر عمل مشابهة RICE ما يعني إن كل شيء ينتهي هنا. الفكرة هي إنك تخلق نظام يدعم عملية اتخاذ القرار بشكل مستمر، وتقدر تراجع الأولويات مع الفريق بشكل دوري. لو قدرت تعمل هذا الشيء بشكل منظم ومرتب، حتضمن إنك تتحرك بشكل أسرع وتحقق النتائج اللي تبغاها مع فريقك.

تقدر تبدأ يومك باجتماع قصير مع الفريق تراجع فيه الأهداف والأولويات، وتشوف إيش التحديثات اللي حصلت. هذا يساعد على تقليل التشتيت وضمان إن الكل فاهم إيش الأولوية وأيش يحتاج يشتغل عليه اليوم. وممكن تخلي هذا جزء من اللي تقوله في الـstand-up.



# تحميسة للجزء الثاني: بناء اختبارات بطلة 🔥
في هذه المقالة، استعرضت الأساسيات لإدارة المنتجات وكيفية التعرف على المشاكل اللي يحتاج المنتج لحلها.

تطرقنا لأهمية وجود خارطة طريق (Roadmap) واضحة، وكيفية التفكير في حلول ذكية وفعّالة، بالإضافة إلى بناء الفرضيات واختبارها لتحقيق أفضل النتائج. شفنا كمان كيف الأولويات تلعب دور كبير في تحديد الخطوات اللي لازم نركز عليها لبناء منتج ناجح.

الـRoadmap بحد ذاتها موضوع جدا وخياخد اللي يستحقه من عمق في سلسلة مقالات قادمة ان شاء الله.

**لكن رحلة بناء اختبارات المنتجات ما تنتهي هنا!**

في المقالة القادمة، حنتعمق في كيفية تصميم وبناء اختبارات فعّالة على المنتجات. حنتعلم كيف نطبق أساليب علمية ومنهجيات يمكن تكرارها لضمان جودة التجربة والحصول على نتائج دقيقة تساعدنا على تحسين المنتج بشكل متواصل.

لو انت مهتم بفهم الجانب العملي لبناء اختبارات منتج قوية، وترغب في تعلم كيفية اتخاذ قرارات تعتمد على البيانات، فأنت في المكان الصحيح. المقالة القادمة حتكون دليلك لتطوير تجارب مبتكرة تساعد في تحقيق النجاح بشكل منهجي ومستدام.

ولو عندك اي ملاحطة، مشاركة، او تعديل، **لا تتردد** في انك تتواصل معايا، لأن بهذه الملاحظات اتحسن، ونقدر نخلق محتوى عربي يستهاله التقنيين في مجالنا الرهيب.

*شكر خاص لزميلي الخرافي [عبدالرحمن الدعيج](https://www.linkedin.com/in/abdulrahmanald-j/) لقراءة المسودات من هذه السلسلة ومساعدتي على تحسينها*


> حاكون ممتن لو ساعدتني على نشر العمل هذا عن طريق ارسال المدونة لاحد ممكن يستفيد منها، فالاخير الهدف هو نشر محتوى عربي تقني بجودة عالية مجانا؛ مساعدتك لي في هذا الهدف يعني لي الكثير. 🐳🍉
> 
> //غوني